{"title":"De v.t.t. in de praktijk","body":[{"type":"p","text":"We gebruiken de voltooid tegenwoordige tijd voor acties en gebeurtenissen uit het verleden. Dit is een beetje verwarrend, want we zeiden precies hetzelfde over de onvoltooid verleden tijd!"},{"type":"p","text":"Nederlandstaligen halen de twee werkwoordstijden zelf ook vaak door elkaar. Er zijn namelijk geen strikte regels die ons vertellen wanneer we welke werkwoordstijd moeten gebruiken. We hebben alleen een paar richtlijnen."},{"type":"p","text":"Misschien vind je het wel vervelend, dit gebrek aan duidelijke regels. Je kunt het ook positief bekijken: welke tijd je ook kiest, je kiest nooit echt de verkeerde tijd."},{"type":"table","table":[["ik","heb/ben + voltooid deelwoord","we","hebben/zijn + voltooid deelwoord"],["je","hebt/bent + voltooid deelwoord","jullie","hebben/zijn + voltooid deelwoord"],["hij","heeft/is + voltooid deelwoord","ze","hebben/zijn + voltooid deelwoord"]]},{"type":"p","text":"Een advies: lees eerst de pagina over de onvoltooid verleden tijd. Als je weet wanneer je de onvoltooid verleden tijd moet gebruiken, dan kun je in alle andere gevallen de voltooid tegenwoordige tijd gebruiken."},{"type":"p","text":"Als we spreken over een gebeurtenis uit het verleden, kiezen we meestal voor de voltooid tegenwoordige tijd."},{"type":"table","table":[["Hij heeft haar vandaag al drie keer gebeld ."],["Ik ben nog nooit zo gelukkig geweest !"],["Afgelopen zaterdag hebben we lang uitgeslapen ."]]},{"type":"p","text":"Vaak combineren we de voltooid tegenwoordige tijd met de onvoltooid verleden tijd. Met de voltooid tegenwoordige tijd geven we aan dat de centrale gebeurtenis in het verleden ligt. Met de onvoltooid verleden tijd beschrijven we alle gebeurtenissen die eromheen plaatsvonden. Zie onvoltooid verleden tijd in de praktijk voor voorbeelden."}]}